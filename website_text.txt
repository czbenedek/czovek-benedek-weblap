source: https://www.uni-corvinus.hu/fooldal/elet-a-corvinuson/kollegiumok/tarkareti-kollegium/

TARKARÉTI KOLLÉGIUM


Bemutatás
    Az egyetemi közösségbe való beilleszkedés és az életre szóló barátságok kialakulásának egyik legfontosabb színtere a kollégium.
    A Tarkaréti Kollégium fiatalos, felszabadult légköre ideális teret nyújt a kapcsolatépítéshez, önálló életetek megkezdéséhez, illetve életre szóló élmények és tapasztalatok megszerzéséhez.  A sörpong bajnokságok, közös bulik, főzések, társas estek és egyéb rendezvények eredményeként erős, és sok éven át tartó barátságok alakulhatnak ki.
    A 400 fős kollégium Budapest X. kerület zöldövezetében található, 15 percre a Kőbánya-Kispest és az Örs Vezér tere metrómegállóktól . Az épület fejújítása és fejlesztése folyamatosan zajlik, az elmúlt években a kollégiumi szobák jelentős része megújult.
    A kollégisták öt szinten, 3 ágyas szobákban kapnak elhelyezést. Minden szobában van internet-csatlakozási lehetőség, emeletenként található női és férfi vizesblokk , és két villanytűzhellyel és mikrohullámú sütővel ellátott konyha. Biztosítunk mosási-szárítási lehetőséget is.
    A kollégiumi légkör nagyon sokban segít téged az egyetemi tanulmányaidban. A közös csoportoknak, társaságoknak köszönhetően mindig van kitől segítséget kérni. A kollégium saját könyvtárral is rendelkezik, ahol társasjátékok is kölcsönözhetők. Gépterem és tanulószoba is igénybe vehető.
    Sportolási lehetőségként jól felszerelt konditerem várja az edzeni vágyókat.

Hasznos tudnivalók
    Portaszolgálat
    Telefonszám: +36 1 262 4511

    Az épületben 0-24 órás portaszolgálat működik.

    A portások leellenőrzik a kártyához tartozó fénykép alapján, hogy valóban a kártya jogos tulajdonosa használja-e a kártyát a belépéshez; röviden azonosítják a kollégistákat.

    A belépőkártyát csak az arra jogosult személy használhatja, a kártya átadása fegyelmi eljárást von maga után.

    A portán lehet regisztrálni az érkező vendégeket, a műszaki hibákat és a mosógép használatot is.

    A portán található az elsősegélydoboz.

    A portán belépőkártya ellenében lehet kölcsönözni a takarító eszközöket (partvis, lapát, felmosó, porszívó, vasaló).

    Beléptetőrendszer
    A kollégiumban forgóvillás,kártyás beléptetőrendszer működik. A belépőkártyát minden kollégista a beköltözéskor kapja meg.

    A beköltözéskor kapott kártyát a lakó köteles a ki-belépéskor használni, a beléptető rendszert átlépni vagy alatta átbújni, és a kártyát átruházni TILOS!

    Belépéskor a villákba épített leolvasó elé kell a belépőkártyát helyezned, ekkor a portások leellenőrzik a kártyához tartozó fénykép alapján, hogy valóban a kártya jogos tulajdonosa használja-e a kártyát a belépéshez; röviden azonosítják a kollégistákat. Ezután kérhetitek a portásoktól a szobakulcsokat.

    A kártya elvesztése esetén, kérjük, írj levelet a tarkakolititkarsag@uni-corvinus.hu e-mail címre, hogy a lehető leghamarabb új kártyát kaphass.

    Látogatófogadási rend
    A Lakók minden nap 7 órától 23 óráig térítés nélkül fogadhatnak látogatókat (maximum 3 főig, a felett csak írásos engedéllyel).

    A Lakó minden nap este 23 órától reggel 7 óráig maximum 1 fő látogatót fogadhatnak a szobatárs(ak) egyhangú beleegyezésével.

    A látogatófogadás térítési díját a HTJSZ tartalmazza.

    A kiírás/kiszámlázás a portaszolgálat által vezetett nyilvántartás (Látogató nyilvántartás) alapján történik, amit a vendégfogadó a bejelentéssel egyidejűleg köteles kitölteni és aláírni.

    A látogató nyilvántartási füzetet a portán úgy kell vezetni, hogy abból a látogatót fogadó Lakóneve, szobaszáma, Neptun kódja továbbá a látogatásban érintett naptári napok dátuma és pontos ideje egyértelműen megállapítható legyen, és azt a fogadó Lakónak alá is kell írnia látogatója fogadásakor. A nyilvántartásban a látogató nevét és arcképes, személyazonosításra alkalmas igazolványszámát is szerepeltetni kell.

    A látogatója ideiglenes, vendég belépőkártyát kaphat, és így kollégiumban történő tartózkodása biztosítottá válik.

    A látogató viselkedéséért a látogatót fogadó Lakó teljes felelősséggel tartozik.

    Egy Lakó egy hónapban maximum 15 alkalommal fogadhat térítés ellenében látogatót, egyszerre egy főt, illetve egy látogató hetente maximum három alkalommal maradhat térítés ellenében a Kollégiumban. Ezen szabály megszegése esetén a Lakó a tárgyhót követő hónapban nem fogadhat térítési díjjal járó látogatót.

    A látogatófogadás rendjét súlyosan megsértő Lakó határozott időre a látogatófogadásban korlátozható, vagy határozott időre attól eltiltható, míg a látogatófogadás rendjét és a Házirendet megsértő látogató a látogatófogadásból kizárható, súlyosabb esetben a kollégiumba történő belépése is korlátozható.

    Ha ellenőrzés alkalmával látogatófogadási engedély nélkül bent tartózkodó személyt találnak a kollégiumalkalmazottai, a látogatót fogadó Lakó számára büntető pont adható. Az engedély nélkül bent tartózkodó személy a kollégiumból kitiltható.

    Kiskorú látogatót kollégista csak abban az esetbe fogadhat, ha a látogató a látogatót fogadó közvetlen hozzátartozója (pl.: testvér), és a látogatófogadáshoz a szülők, vagy törvényes képviselők írásban hozzájárultak. A látogatófogadáshoz kiskorú esetében a kollégium adminisztrátorának engedélye és a szobatársak írásos hozzájáruló nyilatkozata is szükséges. A meglévő igazolások és engedélyek mellett is kiskorú látogatót csak azonos nemű lakók által lakott szobában lehet elhelyezni.

    Orvos
    A legközelebbi orvosi rendelő a Hárslevelű utca 19. szám alatt található. Bármilyen egészségügyi problémával Dr. Huszár Gabriellát lehet keresni.

    Rendelési idő:

    Hétfő 12.00 – 15.00
    Kedd 08.00 – 11.00
    Szerda 15.00 – 18.00
    Csütörtök 08.00 – 11.00
    Péntek 08.00 – 11.00
    Mentálhigiénés tanácsadás, pszichológus
    A Hallgatói Támogatás mentálhigiénés szakemberei minden corvinusos hallgató számára biztosítanak egyéni tanácsadást díjtalanul az egyetemen pszichológiai, tanulás és karrier témákban.

    Információ a tanácsadásokról

    A tanácsadások nem alkalmasak az egyészségügyi vagy azonnali ellátást igénylő helyzetek kezelésére.

    Ha azonnali segítségre van szükség a magad számára vagy valakinek a környezetedben:

    Öngyilkossági szándék vagy egészségügyi vészhelyzet esetén – Hívd a 112-t!
    Öngyilkossági gondolatok esetén – Kérj segítséget:
    LESZ – Magyar Lelki Elsősegély Telefonszolgálatok Szövetsége
    Telefon: 116-123
    Öngyilkosságmegelőzés.hu
    Könyvtár
    A kollégium könyvtára a második emeleti társalgó helyén található, ahol több mint 3500 könyv közül válogathattok, és ebből 300 darab az elmúlt 2 évben került beszerzésre. A könyvtár használata minden kollégista számára díjmentes.

    Nyitva tartás:

    Hétfő 21:00 – 22:00
    Kedd 21:00 – 22:00
    Szerda 21:00 – 22:00
    Vasárnap 21:00 – 22:00
    Vásárlás
    A városból kifelé, Rákoskeresztúr (aka. Rákosborzasztó) határában található egy Tesco áruház (“Pesti úti Tesco”). Ide busszal érdemes kijönni. A 161-es és a 162-es busz is megáll a közelében, az 509. utca nevű megállónál kell leszállni.Tesco-t találsz még a Pillangó utcai metró megállónál is. Ha kijössz a metróból, menj át a Kerepesi úton, s a mellette lévő kisebb parkon. Innen már látni fogod a célt.
    Találsz Interspart az Árkádban, és Matchot a Sugárban, mindkettőt az Örs vezér téren. Ha a házias ízeket szereted, akkor szeretni fogod a Cédrus vásárcsarnokot közvetlen az Örs vezér téri buszállomás mellett.

    Gépterem
    A számítógéptermet az első emeleten találhatod meg a lifttel szemben, a bejárata bal kéz felé esik. Itt a Ti tanulmányaitokat, és adott esetben szórakozásotokat elősegítő számítógépek üzemelnek.

    Nyitva tartás:
    A gépterem folyamatosan nyitva van. Ha a gépterem be van zárva (ami eléggé ritka), akkor annak bizonyára technikai oka van. Ilyenkor keress az ajtó környékén tájékoztató papírt a várható nyitásról.

    Belépés a Gépterembe:
    A gépterembe bejutni csak a belépőkártyáddal tudsz, mégpedig úgy, hogy hozzáérinted az ajtó jobb oldalán található beléptetőhöz (kifelé az eljárás ugyanaz). Vigyázat: a kártyával bemenni, illetve kijönni egyszerre csak egyszer lehet, tehát kétszer egymás után nem tudod lehúzni, mert a rendszer úgy érzékeli, hogy már benn vagy – tehát nem enged be még egyszer. Aki a gépteremben tartózkodik, annak kötelessége a belépőjét magánál tartani, tehát egy belépővel nem közlekedhettek ketten, annál is inkább, mert ha az egyikőtök kimegy, a másik nem tud kijutni. A gépteremért (anyagilag is!) azok felelnek, akik a rendszer szerint adott időpontban ott tartózkodnak. A különböző hardver elemeket (egér, billentyűzet, hangszóró, stb.) ne cserélgessétek a gépek között, mert nem véletlenül vannak az adott géphez csatlakoztatva.

    Információk:
    A gépteremben kamerás megfigyelőrendszer működik. Ezzel védjük a géptermet, a felvételeket pedig csak akkor keressük vissza, ha valami probléma megoldásához szükség van rájuk.

    Szabályok:
    A géptermi gépek az alábbi prioritási sorrendben használhatók:

    Munka (szövegszerkesztés, táblázatkezelés, programozás, Neptun, stb.)
    Internet használata
    Játék, egyéb
    A gépeket a Júzer felhasználóval használhatjátok. Először is győződj meg róla, hogy be van-e kapcsolva. Ha nincs, akkor a gép elején levő power gombbal kell bekapcsolni.

    Felhívom a figyelmeteket, hogy a gépek 30 perc üresjárat után automatikusan kikapcsolnak. Ezt vegyétek számításba a gépek használata során. Ennek elkerülésére ha pl. filmet néztek, érdemes időnként megmozgatni az egeret.

    Ha már nem használod tovább a gépet, akkor a következőket tedd meg:

    Zárj be minden futó programot.
    Ha valaki oda akar ülni a géphez utánad, akkor egyszerűen csak jelentkezz ki, amit a Start Menü Kijelentkezés paranccsal tehetsz meg.
    Ha nem vár senki a gépre, akkor a Start Menü – Kikapcsolás sort is lehet választani, amitől a gépek rövidesen ki is kapcsolnak maguktól.
    TILOS:
    Dohányozni;
    Enni-inni (Ez azt is jelenti, hogy ételt és italt a gépterembe bevinni is TILOS!!!);
    A számítógépekre bármilyen szoftvert telepíteni (ha valamit szeretnél, keresd fel a rendszergazdát!);
    Kérünk továbbá mindenkit, hogy ne hagyjon szemetet maga után! A tanulmányaitokhoz/munkátokhoz használt papírokat is beleértve!




    Internetelérés
    Wifi
    A kollégium wifi hálózatát igyekeztünk úgy megtervezni, hogy minden szobában elérhető legyen – ez a legtöbb szobában teljesül is.
    A hálózat titkosítással és számos szűréssel van ellátva, ezért a hálózathoz csatlakozni a rendszergazdánál történő regisztráció nélkül TILOS.
    Aki a kollégiumba költözik, igényelhet wifi hozzáférést a rendszergazdától, ha a számítógépében van a csatlakozásra alkalmas wifi kártya.

    TILOS:
    A számítógép hálózathoz illetéktelenül csatlakozni, azon törvénysértő tevékenységet folytatni
    A hálózatot vagy a hálózati eszközöket bármilyen módon megtámadni
    A hálózati kapcsolatot bármilyen módon (routeren és számítógépen keresztül is) megosztani
    Saját wifi hálózatot üzemeltetni
    A hálózaton fájlcserélő programokat használni (dc, torrent, stb.). Ez a szolgáltatás egy hónapos felfüggesztésével jár, továbbá a kollégium vezetősége mellett azonnal bejelentésre kerülnek a BCE Informatikai Szolgáltató Központ munkatársai felé. Az Egyetem részéről a felhasználó további jogi lépésekre számíthat, ezek következményeit is a szabályt megsértő felhasználó viseli.
    Az internetről hetente 5Gb-nál többet feltölteni, vagy 50Gb-nál többet letölteni (a belső hálózat forgalma nem korlátozott)
    Fentiek megsértése esetén a szolgáltatást meghatározott időre felfüggesztjük, ami nem jár a szolgáltatásért befizetett díj visszatérítésével. A letiltás nem halasztható, azonnal életbe lép.

    Hibabejelentés
    Beköltözéskor fellelt, illetve év közben keletkezett műszaki jellegű hibákat a tarkakoli@uni-corvinus.hu címen kérjük jelezni a kollégium vezetése felé vagy a portán található karbantartó füzetben lehet jelezni.


Szolgáltatások
    Takarító eszközök
    partvis és lapát
    felmosó vödör és mop
    vasaló
    porszívó
    Mosási lehetőség
    A kollégiumban a földszinten mosókonyha található, 4 mosógéppel és egy szárítóval.A gépekhez a portán tudtok érmét kérni. Kérünk mindenkit, hogy használja a portára kihelyezett mosófüzetet, hogy könnyen tervezhető legyen a mosás.

    Tanulószoba
    A kollégium földszintjén az aula szomszédságában található tanulószoba, mely folyamatosan a lakók rendelkezésére áll. A tanuló kulcsát a portáról lehet felvenni kollégiumi kártya ellenében.

    A tanulószobákban őrizetlenül hagyott tárgyakért a Kollégium nem vállal felelősséget. 

    Konditerem
    Az alagsorban egy jól felszerelt konditerem található. A konditermet regisztráció ellenében, szemeszterenként 7500Ft-ért használhatják a kollégium lakói. A konditerem használatához el kell fogadni az erre vonatkozó konditermi szabályzatot.

    Kerékpár tároló
    A kollégiumi portánál kérhető el a kerékpár tároló kulcsa.

    Gépterem
    A kollégium 1. emeletén található a gépterem, belépés a kollégiumi kártyával lehetséges. A terem használatához el kell fogadni az erre vonatkozó géptermi szabályzatot. Korlátlanul használható.

    Kosárlabda
    A kosárpálya a kollégium előtti aszfaltozott területen található. Az aszfalt minősége nem a legjobb, de a palánkok teljesen rendben vannak, így jó társasággal vagy akár egyedül is jó kikapcsolódás a koliban a kosarazás. Ha nincs labdád, kérhetsz a portán.

    Focipálya – udvar
    A kollégium mögötti füves területen van a focipálya. Az utóbbi időben nem sokat használják, inkább a kosárpálya melletti aszfaltos területen játszanak kiskapura a kollégisták (a kiskapukat tároló „ketrec” kulcsát a portán lehet elkérni). Ha nincs, labdát kérhetsz a portán.

    Ping-pong
    A bejárattal szemben található a ping-pong asztal. Ütőket és labdát a belépőkártyád ellenében a portán kaphatsz.

    Csocsó
    A csocsó asztal az aulában található. Labdát kártya ellenében a portán kaphatsz hozzá.


